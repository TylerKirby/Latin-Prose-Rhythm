Etsī vereor, jūdicēs, nē turpe sit prō fortissimō virō
dīcere incipientem timēre minimēque deceat, cum T. Annius
ipse magis dē reī pūblicae salūte quam dē suā perturbētur,
mē ad ējus causam parem animī magnitūdinem adferre nōn
posse, tamen haec novī jūdicī nova fōrma terret oculōs quī,
quōcumque incīdērunt, veterem cōnsuētūdinem forī et pristī-
num mōrem jūdiciōrum requīrunt. Nōn enim corōna cōn-
sessus vester cīnctus est, ut solēbat; nōn ūsitātā frequentiā
stīpātī sumus; nōn illa praesidia quae prō templīs omnibus
cernitis, etsī contrā vim conlocāta sunt, nōn adferunt tamen
ōrātōrī terrōris aliquid, ut in forō et in jūdiciō, quamquam
praesidiīs salūtāribus et necessāriīs saeptī sumus, tamen nē
nōn timēre quidem sine aliquō timōre possīmus. Quae sī
opposita Mīlōnī putārem, cēderem temporī, jūdicēs, nec
enim inter tantam vim armōrum exīstimārem esse ōrātiōnī
locum. Sed mē recreat et reficit Cn. Pompēī, sapientissimī
et jūstissimī virī, cōnsilium, quī profectō nec jūstitiae suae
putāret esse, quem reum sententiīs jūdicum trādidisset, eun-
dem tēlīs mīlitum dēdere, nec sapientiae temeritātem concī-
tatae multitūdinis auctōritāte pūblicā armāre. Quam ob
rem illa arma, centuriōnēs, cohortēs nōn perīculum nōbīs,
sed praesidium dēnūntiant, neque sōlum ut quiētō, sed
etiam ut magnō animō sīmus hortantur, nec auxilium modo
dēfēnsiōnī meae vērum etiam silentium pollicentur. Relī-
quā vērō multitūdō, quae quidem est cīvium, tōta nostra est,
nec eōrum quisquam quōs undique intuentīs, unde aliquā
forī pars aspicī potest, et hūjus exitum jūdicī exspectantīs
vidētis, nōn cum virtūtī Milōnis favet, tum dē sē, dē līberīs
suīs, dē patriā, dē fortūnīs hodiernō diē dēcertārī putat.
Vnum genus est adversum īnfēstumque nōbīs eōrum quōs
P. Clōdī furor rapīnīs et incendiīs et omnibus exitiīs pūblicīs
pāvit; quī hesternā etiam contiōne incitātī sunt ut vōbīs
vōce praeīrent quid jūdicārētis. Quōrum clāmor sī quī
forte fuerit, admonēre vōs dēbēbit ut eum cīvem retineātis
quī semper genus illud hominum clāmōrēsque maximōs prae
vestrā salūte neglēxit. Quam ob rem adeste animīs, jūdicēs,
et timōrem, sī quem habētis, dēpōnite. Nam sī umquam dē
bonīs et fortibus virīs, sī umquam dē bene meritīs cīvibus
potestās vōbīs jūdicandī fuit, sī dēnique umquam locus
amplissimōrum ōrdinum dēlēctīs virīs datus est ut sua
studia ergā fortīs et bonōs cīvīs, quae voltū et verbīs saepe
significāssent, rē et sententiīs dēclārārent, hoc profectō tem-
pore eam potestātem omnem vōs habētis ut statuātis utrum
nōs quī semper vestrae auctōritātī dēditī fuimus semper
miserī lūgeāmus an diū vexātī ā perditissimīs cīvibus alī-
quandō per vōs ac per vestram fidem, virtūtem sapientiamque
recreēmur. Quid enim nōbīs duōbus, jūdicēs, labōriōsius,
quid magis sollicitum, magis exercitum dīcī aut fingī potest,
quī spē amplissimōrum praemiōrum ad rem pūblicam
adductī metū crūdēlissimōrum suppliciōrum carēre nōn
possumus? Equidem cēterās tempestātēs et procellās in
illīs dumtaxat flūctibus contiōnum semper putāvī Milōnī
esse subeundās, quia semper prō bonīs contrā improbōs
sēnserat, in jūdiciō vērō et in eō cōnsiliō in quō ex conjūnctīs
ōrdinibus amplissimī virī jūdicārent numquam exīstimāvī
spem ūllam esse habitūrōs Milōnis inimīcōs ad ējus nōn
modo salūtem exstinguendam sed etiam glōriam per tālīs
virōs īnfringendam. Quamquam in hāc causā jūdicēs,
T. Annī tribūnātū rēbusque omnibus prō salūte reī pūblicae
gestīs ad hūjus crīminis dēfēnsiōnem nōn abūtēmur. Nisi
oculīs vīderītis īnsidiās Mīlōnī ā Clōdiō esse factās, nec
dēprecātūrī sumus ut crīmen hoc nōbīs propter multa prae-
clārā in rem pūblicam merita condōnētis, nec postulātūrī
ut, quia mors P. Clōdī salūs vestra fuerit, idcircō eam virtūtī
Milōnis potius quam populī Rōmānī fēlīcitātī adsignētis.
Sīn illīus īnsidiae clāriōrēs hāc lūce fuerint, tum dēnique
obsecrābō obtestāborque vōs, jūdicēs, sī cētera āmīsimus,
hoc nōbīs saltem ut relinquātur, vītam ab inimīcōrum au-
dācia tēlīsque ut impūne liceat dēfendere.